ΚΕΦ. Α΄.                     ΜΑΚΚΑΒΑΙΩΝ Δ΄.                     1725
κατὰ τοῦ ἔθνους τυραννίδος, νικήσαντες τὸν τύραννον τῇ ὑπομονῇ,
ὥστε δι᾿ αὐτῶν καταλῦσαι καὶ καθαρισθῆναι τὴν πατρίδα. Ἀλλὰ  12
καὶ περὶ τοῦ ζητουμένου αὐτίκα δὴ λέγειν ἐξέσται, ἀρξαμένῳ
τῆς ὑποθέσεως, ὥσπερ εἰώθα ποιεῖν, καὶ οὕτως εἰς τὸν περὶ αὐ-
τῶν τρέφομαι λόγον, δόξαν διδούς τῷ πανσόφῳ Θεῷ. Ζητοῦ- 13
μεν δὴ τοίνυν, εἰ αὐτοκράτωρ ἐστι παθῶν ὁ λογισμός. Διακρί- 14
νωμεν δὲ, τί ποτέ ἐστι λογισμός; καὶ τί πάθος; καὶ πόσαι πα-
θῶν ἰδέαι; καὶ εἰ πάντων ἐπικρατεῖ τούτων ὁ λογισμός; Λο- 15
γισμὸς μὲν δὴ τοίνυν ἐστι νοῦς μετὰ ὀρθοῦ λόγου προτιμῶν τὸν
σοφίας βίον. Σοφία δὴ τοίνυν ἐστὶ γνῶσις θείων καὶ ἀνθρωπί- 16
νων πραγμάτων, καὶ τῶν τούτων αἰτίων. Αὕτη δὴ τοίνυν ἐστὶν 17
ἡ τοῦ νόμου παιδεία˙ δι᾿ ἧς τὰ θεῖα σεμνῶς, καὶ τὰ ἀνθρώπινα
συμφερόντως μανθάνομεν. Τῆς δὲ σοφίας ἰδέαι καθεστᾶσι τέσ- 18
σαρες, φρόνησις καὶ δικαιοσύνη καὶ ἀνδρεία καὶ σωφροσύνη. Κυ- 19
ριωτάτη παθῶν ἡ φρόνησις˙ ἐξ ἧς δὴ τῶν παθῶν ὁ λογισμὸς ἐπι-
κρατεῖ. Παθῶν δὲ φύσεις εἰσὶν αἱ περιεκτικώταται δύο, ἡδονή τε 20
καὶ πόνος˙ τούτων δὲ ἑκάτερον καὶ περὶ τὸ σῶμα καὶ περὶ τὴν
ψυχὴν πέφυκε. Πολλαὶ δὲ καὶ περὶ τὴν ἡδονὴν καὶ τὸν πόνον 21
παθῶν εἰσὶν ἀκολουθίαι. Πρὸ μὲν οὖν τῆς ἡδονῆς ἐστιν ἐπιθυ- 22
μία˙ μετὰ δὲ τὴν ἡδονὴν, χαρά. Πρὸ δὲ τοῦ πόνου ἐστὶν φό- 23
βος˙ μετὰ δὲ τὸν πόνον, λύπη. Θυμὸς δὲ κοινὸν πάθος ἐστὶν ἡδο- 24
νῆς καὶ πόνου, ἐὰν ἐννοηθῇ τις ὅτε αὐτῷ περιέπεσεν. Ἐν δὲ 25
τῇ ἡδονῇ ἐστι καὶ ἡ κακοήθης διάθεσις, πολυτροπωτάτη πάντων
τῶν παθῶν οὖσα. Κατὰ μὲν τὴν ψυχὴν ἀλαζονεία, καὶ φιλαρ- 26
γυρία, καὶ φιλοδοξία, καὶ φιλονεικία, ἀπιστία καὶ βασκανία˙ κατὰ 27
δὲ τὸ σῶμα, παντοφαγία, καὶ λαιμαργία, καὶ μονοφαγία. Κα- 28
θάπερ οὖν δυοῖν τοῦ σώματος καὶ τῆς ψυχῆς φυτῶν ὄντων ἡδο-
νῆς τε καὶ πόνου, πολλαὶ τούτων τῶν φυτῶν εἰσι παραφυάδες. Ὧν 29
ἑκάστην ὁ πανγέωργος λογισμὸς περικαθαίρων τε καὶ ἀποκνίζων,
καὶ περιπλέκων, καὶ ἐπάρδων, καὶ πάντα τρόπον μετοχετεύων,
ἐξημεροῖ τὰς τῶν ἠθῶν καὶ παθῶν ὕλας. Ὁ γὰρ λογισμὸς τῶν 30
μὲν ἀρετῶν ἐστιν ἡγεμὼν, τῶν δὲ παθῶν αὐτοκράτωρ. Ἐπι-
θεώρει γε τοίνυν πρῶτον δι᾿ αὐτῶν καλλονικῶν τῆς σωφροσύνης
ἔργων, ὅτι αὐτοδέσποτός ἐστι τῶν παθῶν ὁ λογισμός. Σωφρο- 31
σύνη δὴ τοίνυν ἐστιν ἐπικράτεια τῶν ἐπιθυμιῶν. Τῶν δὲ ἐπι- 32
θυμιῶν αἱ μὲν εἰσι ψυχικαί, αἱ δὲ σωματικαί˙ καὶ τούτων ἁμ-