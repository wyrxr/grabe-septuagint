ΚΕΦ. ΙΕ΄. ΜΑΚΚΑΒΑΙΩΝ Β΄. 1705
τριῶν καὶ πεντακισχιλίων τῇ τοῦ Θεοῦ μεγάλως εὐφρανθέντες
ἐπιφανείᾳ. Γενόμενοι δὲ ἀπὸ τῆς χρείας, καὶ μετὰ χαρᾶς ἀνα- 28
λύοντες, ἐπέγνωσαν προπεπτωκότα Νικάνορα σὺν τῇ πανοπλίᾳ.
Γενομένης δὲ κραυγῆς καὶ ταραχῆς, εὐλόγουν τὸν δυνάστην τῇ 29
πατρίῳ φωνῇ. Καὶ προσέταξεν ὁ καθ᾿ ἅπαν σώματι καὶ ψυχῇ 30
πρωταγωνιστὴς ὑπὲρ τῶν πολιτῶν, ὁ τὴν τῆς ἡλικίας εὔνοιαν
εἰς ὁμοεθνεῖς διαφυλάξας, τὴν τοῦ Νικάνορος κεφαλὴν ἀπο-
τεμόντας, καὶ τὴν χεῖρα σὺν τῷ ὤμῳ, περιφέρειν εἰς Ἱερο-
σόλυμα. Παραγενόμενος δὲ ἐκεῖ, καὶ συγκαλεσάμενος τοὺς ὁμοε- 31
θνεῖς, καὶ τοὺς ἱερεῖς πρὸ τοῦ θυσιαστηρίου στήσας, μετεπέμ-
ψατο τοὺς ἐκ τῆς ἄκρας. Καὶ ἐπιδειξάμενος τὴν τοῦ μιαροῦ 32
Νικάνορος κεφαλὴν καὶ τὴν χεῖρα τοῦ δυσφήμου, ἣν ἐκτείνας ἐπὶ
τὸν ἅγιον τοῦ παντοκράτορος οἶκον ἐμεγαλαύχησε, καὶ τὴν γλῶσ- 33
σαν τοῦ δυσσεβοῦς Νικάνορος ἐκτεμών, ἔφη μετὰ μέρος δώσειν
τοῖς ὀρνέοις, τὰ δ᾿ ἐπίχειρα τῆς ἀνοίας κατέναντι τοῦ ναοῦ κρε-
μάσαι. Οἱ δὲ πάντες εἰς τὸν οὐρανὸν εὐλόγησαν τὸν ἐπιφανῆ 34
Κύριον, λέγοντες· εὐλογητὸς ὁ διατηρήσας τὸν ἑαυτοῦ τόπον
ἀμίαντον. Ἐξέδησε δὲ τὴν τοῦ Νικάνορος κεφαλὴν ἐκ τῆς ἄκρας 35
ἔπιδηλον πᾶσι, καὶ φανερὸν τῆς τοῦ Κυρίου βοηθείας σημεῖον.
Ἐδογμάτισαν δὲ πάντες μετὰ κοινοῦ ψηφίσματος μηδαμῶς ἐᾶ- 36
σαι ἀπαράσημαντον τήνδε τὴν ἡμέραν· ἔχειν δὲ ἐπίσημον τὴν
τρισκαιδεκάτην τοῦ δωδεκάτου μηνός, Ἄδαρ λέγεται τῇ Συρι-
κῇ φωνῇ, πρὸ μιᾶς ἡμέρας τῆς Μαρδοχαϊκῆς ἡμέρας. Τῶν οὖν 37
κατὰ Νικάνορα χωρησάντων οὕτως, καὶ ἀπ᾿ ἐκείνων τῶν καιρῶν
κρατηθείσης τῆς πόλεως ὑπὸ τῶν Ἑβραίων, καὶ αὐτὸς αὐτόθι
τὸν λόγον καταπαύσω. Καὶ εἰ μὲν καλῶς καὶ εὐθίκτως τῇ συν- 38
τάξει, τοῦτο καὶ αὐτὸς ἤθελον· εἰ δὲ εὐτελῶς καὶ μετρίως, τοῦτο
ἐφικτὸν ἦν μοι. Καθάπερ γὰρ οἶνον καταμόνας πίνειν, ὡσαύτως 39
δὲ καὶ ὕδωρ πάλιν πολέμιον· ὃν δὲ τρόπον οἶνος ὕδατι συγκερα-
σθεὶς ἡδύς, καὶ ἐπιτερπῆ τὴν χάριν ἀποτελεῖ, οὕτως καὶ τὸ τῆς
κατασκευῆς τοῦ λόγου τέρπει τὰς ἀκοὰς τῶν ἐντυγχανόντων τῇ
συντάξει· ἐνταῦθα δὲ ἔσται ἡ τελευτή.

ΙΟΥΔΑ ΤΟΥ ΜΑΚΚΑΒΑΙΟΥ ΠΡΑΞΕΩΝ ΕΠΙΣΤΟΛΗ.