1409
ΙΕΖΕΚΙΗΛ

ΚΕΦ. ΜΔ΄.

ΚΑΙ ἐπέστρεψέ με κατὰ τὴν ὁδὸν τῆς πύλης τῶν ἁγίων 1
τῆς ἐξωτέρας, τῆς βλεπούσης κατ᾿ ἀνατολὰς καὶ αὕτη ἦν κεκλει-
σμένη. Καὶ εἶπε Κύριος πρὸς μέ· ἡ πύλη αὕτη κεκλεισμένη ἔσται, 2
οὐκ ἀνοιχθήσεται, καὶ οὐδεὶς μὴ διέλθῃ δι᾿ αὐτῆς· ὅτι Κύριος ὁ
Θεὸς τοῦ Ἰσραὴλ εἰσελεύσεται δι᾿ αὐτῆς, καὶ ἔσται κεκλεισμένη.
Διότι ὁ ἡγούμενος οὗτος καθήσεται ἐν αὐτῇ, τοῦ φαγεῖν ἄρτον 3
ἐναντίον Κυρίου· κατὰ τὴν ὁδὸν Αἰλὰμ τῆς πύλης εἰσελεύσεται,
καὶ κατὰ τὴν ὁδὸν αὐτοῦ ἐξελεύσεται. Καὶ εἰσήγαγέ με κατὰ 4
τὴν ὁδὸν τῆς πύλης τῆς πρὸς βορρᾶν, κατέναντι τοῦ οἴκου· καὶ
ἴδον, καὶ ἰδοὺ πλήρης δόξης ὁ οἶκος Κυρίου· καὶ πίπτω ἐπὶ πρόσω-
πόν μου. Καὶ εἶπε Κύριος πρὸς μέ· υἱὲ ἀνθρώπου, τάξον εἰς τὴν 5
καρδίαν σου, καὶ ἴδε τοῖς ὀφθαλμοῖς σου, καὶ τοῖς ὠσί σου ἄκουε
πάντα, ὅσα ἐγὼ λαλῶ μετὰ σοῦ, κατὰ πάντα τὰ προστάγματα οἴ-
κου Κυρίου, καὶ κατὰ πάντα τὰ νόμιμα αὐτοῦ· καὶ τάξεις τὴν καρ-
δίαν σου εἰς τὴν εἴσοδον τοῦ οἴκου, κατὰ πάσας τὰς ἐξόδους αὐτοῦ,
ἐν πᾶσι τοῖς ἁγίοις. Καὶ ἐρεῖς πρὸς τὸν οἶκον τὸν παραπικραίνοντα, 6
πρὸς τὸν οἶκον τοῦ Ἰσραήλ· τάδε λέγει Κύριος ὁ Θεός· ἱκανούσθω
ὑμῖν ἀπὸ πασῶν τῶν ἀνομιῶν ὑμῶν, οἶκος τοῦ Ἰσραήλ, τοῦ εἰσα- 7
γαγεῖν ὑμᾶς υἱοὺς ἀλλογενεῖς, ἀπεριτμήτους καρδίᾳ, καὶ ἀπεριτμή-
τους σαρκί, τοῦ γίνεσθαι ἐν τοῖς ἁγίοις μου, καὶ βεβηλοῦν αὐτὰ τὸν
οἶκον ἐν τῷ προσφέρειν ὑμᾶς ἄρτους μου, καὶ σάρκας καὶ αἷμα·
καὶ παρεβαίνετε τὴν διαθήκην μου ἐν πάσαις ταῖς ἀνομίαις ὑμῶν,
καὶ οὐκ ἐφυλάξατε τὴν φυλακὴν τῶν ἁγίων μου, καὶ διετάξατε 8
τοῦ φυλάσσειν φυλακὰς ἐν τοῖς ἁγίοις μου. Διὰ τοῦτο τάδε λέγει 9
Κύριος ὁ Θεός· πᾶς υἱὸς ἀλλογενὴς ἀπερίτμητος καρδίᾳ, καὶ ἀ-
περίτμητος σαρκί, οὐκ εἰσελεύσεται εἰς τὰ ἅγιά μου ἐν πᾶσιν
υἱοῖς ἀλλογενῶν, τῶν ὄντων ἐν μέσω οἴκου Ἰσραήλ, ἀλλ᾿ ἢ οἱ Λευ- 10
ῖται, οἵτινες ἀφήλαντο ἀπ᾿ ἐμοῦ ἐν τῷ πλανᾶσθαι τὸν Ἰσραήλ,
οἳ ἐπλανήθησαν ἀπ᾿ ἐμοῦ κατόπισθεν τῶν ἐνθυμημάτων αὐτῶν·
καὶ λήψονται τὴν ἀδικίαν αὐτῶν, καὶ ἔσονται ἐν τοῖς ἁγίοις μου 11
λειτουργοῦντες, θυρωροὶ ἐπὶ τῶν πυλῶν τοῦ οἴκου, καὶ λειτουρ-
γοῦντες τῷ οἴκῳ Κυρίου, οὗτοι σφάξουσι τὰ ὁλοκαυτώματα καὶ
τὰς θυσίας τῷ λαῷ, καὶ οὗτοι στήσονται ἐναντίον τοῦ λαοῦ τοῦ